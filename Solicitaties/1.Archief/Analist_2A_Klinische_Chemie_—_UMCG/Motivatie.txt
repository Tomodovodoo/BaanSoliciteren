Beste heer De Groot en mevrouw Muller Kobold,
Diagnostiek die écht bijdraagt aan patiëntenzorg en wetenschap, in een omgeving waar dit gecombineerd kan worden met ICT skills. Die combinatie in de vacature voor Analist bij het laboratorium Bindingsanalyse sprak mij direct aan. Met mijn recent afgeronde Bachelor Chemistry (track Chemistry of Life) en mijn passie voor zowel biochemie als data-automatisering, ben ik ervan overtuigd dat ik van toegevoegde waarde kan zijn voor uw team.
Tijdens mijn studie heb ik bewust gekozen voor de biochemische kant. Ik heb praktische ervaring opgedaan in BSL-2 laboratoria en ben vertrouwd geraakt met technieken rondom proteïnen en DNA/RNA-isolatie. De stap naar de immunoassays (zoals ELISA en RIA) en analytische technieken die uw laboratorium gebruikt, sluit goed aan bij mijn theoretische achtergrond en laboratoriumvaardigheden. Ik werk nauwkeurig en ben gewend om protocollen strak te volgen, maar kijk ook altijd kritisch naar de resultaten. Ik ben niet van het  klakkeloos werken; als je het doet, moet het goed.
Wat mij extra enthousiast maakte in uw vacaturetekst, is de vraag naar analisten met affiniteit voor ICT en procesverbetering. Dit is precies waar mijn kracht ligt. Naast mijn chemische kennis ben ik zeer vaardig in Python, Excel en het werken met data-pipelines. Tijdens mijn bachelorscriptie heb ik bijvoorbeeld Graph Neural Networks ontwikkeld voor NMR-voorspellingen. Hierdoor ben ik niet alleen handig met laboratoriumsoftware en LIMS, maar kan ik ook meedenken over het automatiseren van dataverwerking en het valideren van nieuwe methoden. Ik vind het leuk om te puzzelen met koppelingen en technische storingen op te lossen, iets dat ik in mijn eerdere werkervaring veelvuldig heb gedaan. Veel van mijn dataprojecten zijn ter onderbouwing hiervan ook terug te vinden op mijn Github.
Naast de techniek breng ik een sterke focus op kwaliteit mee. Bij Teamspot en Odido (via Transcom) was ik verantwoordelijk voor het signaleren van fouten, bugtesten en het verbeteren van processen. Ik ben communicatief sterk, zowel in het Nederlands als Engels, en functioneer goed in een team waar samenwerken en kennisdelen centraal staan. Ik ben nieuwsgierig aangelegd, maak mij nieuwe apparatuur en software snel eigen en neem graag initiatief als ik zie dat iets efficiënter kan.
Ik ben per direct beschikbaar voor 32-36 uur en woon in Grijpskerk, het UMCG is voor mij uitstekend bereikbaar. Graag kom ik op gesprek om mijn motivatie en vaardigheden verder toe te lichten en dieper in te gaan op de inhoud van de functie, waar ik graag meer over wil horen.
Met vriendelijke groet,
Tom de Groot
